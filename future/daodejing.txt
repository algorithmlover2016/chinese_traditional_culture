道德经（https://www.daodejing.org/yiwen/38.html）
第一章：
道可道，非常道；名可名，非常名。
无名，天地之始；有名，万物之母。
故常无欲，以观其妙； 常有欲，以观其徼。
此二者同出而异名，同谓之玄。玄之又玄，众妙之门。

第二章：
天下皆知美之为美，斯恶矣；皆知善之为善，斯不善矣。
故有无相生，难易相成，长短相形，高下相倾，音声相和，前后相随。
是以圣人处无为之事，行不言之教，万物作焉而莫不辞，生而不有，为而不恃，功成而弗居。夫唯弗居，是以不去。

第三章：
不上贤，使民不争；不贵难得之货，使民不盗；不见可欲，使民心不乱。
是以圣人之治，虚其心，实其腹，弱其志，强其骨。常使民无知无欲，使夫智者不敢为也。为无为，则无不治。

第四章：
道冲，而用之或不盈。渊兮，似万物之宗；湛兮，似或存。吾不知谁之子，象帝之先。

第五章：
天地不仁，以万物为刍狗；圣人不仁，以百姓为刍狗。
天地之间，其犹橐龠（tuoyue）乎？虚而不屈，动而愈出。多言数穷，不如守中。

第六章：
谷神不死，是谓玄牝。玄牝之门，是谓天地根。绵绵若存，用之不勤。

第七章：
天长地久。天地所以能长且久者，以其不自生，故能长生。
是以圣人后其身而身先，外其身而身存。非以其无私邪？故能成其私。

第八章：
上善若水。水善利万物而不争，处众人之所恶，故几于道。
居善地，心善渊，与善仁，言善信，政善治，事善能，动善时。
夫唯不争，故无尤。

第九章：
持而盈之，不如其已；
揣而锐之，不可长保；
金玉满堂，莫之能守；
富贵而骄，自遗其咎；
功遂身退，天之道也。

第十章：
载营魄抱一，能无离乎？
专气致柔，能婴儿乎？
涤除玄鉴，能无疵乎？
爱民治国，能无为乎？
天门开阖，能为雌乎？
明白四达，能无知乎？

第十一章：
三十辐，共一毂，当其无，有车之用。
埏埴（shanzhi）以为器，当其无，有器之用。
凿户牖以为室，当其无，有室之用。
故有之以为利，无之以为用。

第十二章：
五色令人目盲，五音令人耳聋，五味令人口爽；驰骋田猎，令人心发狂；难得之货，令人行妨；是以圣人为腹不为目，故去彼取此。

第十三章：
宠辱若惊，贵大患若身。
何谓宠辱若惊？宠为下，得之若惊，失之若惊，是谓宠辱若惊。
何谓贵大患若身？吾所以有大患者，为吾有身，及吾无身，吾有何患？
故贵以身为天下，若可寄天下；爱以身为天下，若可托天下。

第十四章：
视之不见，名曰夷；听之不闻，名曰希；搏之不得，名曰微。此三者不可致诘，故混而为一。其上不徼，其下不昧。绳绳兮不可名，复归于物。是谓无状之状，无物之象，是谓恍惚。迎之不见其首，随之不见其后。执今之道，以御今之有，能知古始，是谓道纪。

第十五章：
古之善为士者，微妙玄通，深不可识。夫唯不可识，故强为之容。
豫兮若冬涉川，犹兮若畏四邻，俨兮其若客，涣兮若冰之将释，敦兮其若朴，旷兮其若谷，混兮其若浊。
孰能浊之以澄，静之以徐清？
孰能安已久，动之以徐生？
保此道者不欲盈，夫唯不盈，故能蔽而新成。

第十六章：
致虚极，守静笃，万物并作，吾以观其复。
夫物芸芸，各复归其根。归根曰静，是曰复命。复命曰常，知常曰明，不知常，妄作，凶。知常，容。容乃公，公乃王，王乃天，天乃道，道乃久，没身不殆。

第十七章：
太上，下知有之；其次，亲之、誉之；其次，畏之；其次，侮之。信不足，有不信蔫，悠兮其贵言。功成事遂，百姓皆谓我自然。

第十八章：
大道废，有仁义；智慧出，有大伪；六亲不和，有孝慈；国家混乱，有忠臣。

第十九章：
绝圣弃智，民利百倍；绝仁弃义，民复孝慈；绝巧弃利，盗贼无有。此三者以为文，不足，故令有所属。见素抱朴，少私寡欲。

第二十章：
绝学，无忧。
唯之与阿。相去几何？
美之与恶，相去若何？
人之所畏，不可不畏。
荒兮其未央哉！
众人熙熙，如享太牢，如登春台。我独泊兮其未兆，如婴儿之未孩，傫傫兮，若无所归。众人皆有余，而我独若遗。我愚人之心也哉，沌沌兮！众人昭昭，我独昏昏；俗人察察，我独闷闷。澹（dan）兮其若海，飉（liao）兮若无止；众人皆有以，而我独顽似鄙。我独异于人，而贵食母。

第二十一章：
孔德之容，惟道是从。道之为物，惟恍惟惚。惚兮恍兮，其中有象；恍兮惚兮，其中有物；窈兮冥兮，其中有情；其情甚真，其中有信。自古及今，其名不去，以阅众甫。吾何以知众甫之状哉？以此。

第二十二章：
曲则全，枉则直，洼则盈，敝则新，少则得，多则惑，是以圣人抱一为天下式。
不自见，故明；不自是，故彰；不自伐，故有功；不自矜，故长。夫唯不争，故天下莫能与之争。古之所谓曲则全者，岂虚言哉？诚全而归之。

第二十三章：
希言，自然。
飘风不终朝，骤雨不终日，孰为此者？天地。天地尚不能久，而况于人乎？
故从事于道者：道者同于道，德者同于德，失者同于失。
同于道者，道亦乐得之。同于德者，德亦乐得之；同于失者，失亦乐得之。信不足焉，有不信焉。

第二十四章：
企者不立，跨者不行，自见者不明，自是者不彰，自伐者无功，自矜者不长。
其在道也，曰余食赘行，物或恶之，故有道者不处。

第二十五章：
有物混成，先天地生，寄兮廖兮，独立不改，周行而不殆，可以为天下母。
吾不知其名，字之曰道，强为之名，曰大。大曰逝，逝曰远，远曰反。
故道大，天大，地大，人亦大。域中有四大，而人居其一焉。人法地，地法天，天法道，道法自然。

第二十六章：
重为轻根，静为躁君。是以圣人终日行不离辎重，虽有荣观，燕处超然。奈何万乘之主而以身轻天下？轻则失根，躁则失君。

第二十七章：
善行，无辙迹；善言，无瑕谪（zhe）；善计，不用筹策；善闭，无关楗而不可开；善结，无绳约而不可解。
是以圣人常善救人，故无弃人；常善救物，故无弃物；是谓袭明。
故善人者，不善人之师；不善人者，善人之资。不贵其师，不爱其资，虽智，大迷。是谓要秒。

第二十八章：
知其雄，守其雌，为天下溪；为天下溪，常德不离，复归于婴儿。
知其白，守其黑，为天下式；为天下式，常德不忒，复归于无极。
知其容，守其辱，为天下谷；为天下谷，常德乃足，复归于朴。
朴散则为器，圣人用之则为官长，故大制不割。

第二十九章：
将欲取天下而为之，吾见其不得已。
天下，神器，不可为也。为者败之，执者失之。
故物或行或随，或歔或吹，或强或羸，或载或隳。
是以圣人去甚，去奢，去泰。

第三十章：
以道佐人者，不以兵强天下，其师好还。
师之所处，荆棘生焉；大军之后，必有凶年。
善果者而已，不敢以取强。果而勿矜，果而勿伐，果而不得已，果而勿强。
物壮则老，是谓不道，不道早已。

第三十一章：
夫兵者，不祥之器，物或恶之，故有道者不处。
君子居则贵左，用兵则贵右。兵者，不祥之器，非君子之器，不得已而用之，恬淡为上。
胜而不美，而美之者，是乐杀人。夫乐杀人者，则不可得志于天下矣。
吉事尚左，凶事尚右；偏将军居左，上将军居右。
言以丧礼处之，杀人之众，以悲哀莅之；战胜，以丧礼处之。

第三十二：
道常无名，朴，虽小，天下莫能臣。侯王若能守之，万物将自宾。
天地相合以降甘露，人莫之令而自均。
始制有名，名亦即有，夫亦将知止，知止可以不殆。
譬道之在天下，犹川谷之于江海。

第三十三章：
知人者智，自知者明；胜人者有力，自胜者强；知足者富；强行者有志；不失其所者久，死而不亡者寿。

第三十四章：
大道泛兮，其可左右。
万物恃之，以生而不辞，功成不名有，衣养万物而不为主。常无欲，可名于小；
万物归焉而不知主，可名于大。以其终不自为大，故能成其大。

第三十五章：
执大象，天下往；往而不害，安平太；乐于饵，过客止。道之出言，淡乎其无味，视之不足见，听之不足闻，用之不可既。

第三十六章：
将欲歙之，必固张之；将欲弱之，必固强之；将欲废之，必固兴之；将欲取之，必固与之。
是谓微明，柔弱胜刚强；鱼不可脱于渊，邦之利器不可以示人。

第三十七章：
道常无为而无不为。王侯若能守之，万物将自化。化而欲作，吾将镇之以无名之朴。镇之以无名之朴，夫将不欲。不欲以静，天下将自正。

第三十八章：
上德不德，是以有德；下德不失德，是以无德；
上德无为而无以为，下德为之而有以为；
上仁为之而无以为，上义为之而有以为；
上礼为之而莫之应，则攘臂而扔之。
故失道而后德，失德而后仁，失仁而后义，失义而后礼。
夫礼者，忠信之薄而乱之首也；前识者，道之华而愚之始也。
是以大丈夫，处其厚，不居其薄；居其实，不居其华。故去彼取此。

第三十九章：
昔之得一者，天得一以清，地得一以宁，谷得一以盈，万物得一以生，侯王得一以为天下正，其致之也。
天无以清，恐将裂；地无以宁，恐将发；神无以灵，恐将歇；谷无以盈，恐将竭；万物无以生，恐将灭；侯王无以贵高，恐将蹶。
故贵以贱为本，高以下为基。是以侯王自谓孤、寡、不谷。此非以贱为本邪？非乎？
故致数誉，无誉。不欲琭琭如玉，珞珞如玉。

第四十章：
反者，道之动；弱者，道之用。天下之物生于有，有生于无。

第四十一章：
上士闻道，勤而行之；中士闻道，若存若亡；下士闻道，大笑之，不笑不足以为道。
故建言有之：明道若昧，进道若退，夷道若颣；上德若谷，大白若辱，广德若不足，建德若偷，质直若渝；大方无隅，大器晚成，大音希声，大象无形--道隐无名。

第四十二章：
道生一，一生二，二生三，三生万物。
万物负阴而抱阳，冲气以为和。
人之所恶，唯孤、寡、不谷，而王公以为称。
故物或损之而益，或益之而损。人之所教，我亦教之：强梁者不得其死，吾将以为教父。

第四十三章：
天下之至柔，驰骋天下之至坚。无有入于无间。
吾是以知无为之有益。不言之教，无为之益，天下希及之。

第四十四章：
名与身孰亲？身与货孰多？得与亡孰病？
甚爱必大费，多藏必厚亡。
故知足不辱，知止不殆，可以长久。

第四十五章：
大成若缺，其用不弊；大盈若冲，其用不穷；大直若屈，大巧若拙，大辩若讷。
躁胜寒，静胜热，清静为天下正。

第四十六章：
天下有道，却走马以粪；天下无道，戎马生于郊。
祸莫大于不知足，咎莫大于欲得。
故知足之足，常足矣。

第四十七章：
不出户，知天下；不窥牖，见天道。
其出弥远，其知弥少。
是以圣人不行而知，不见而明，不为而成。

第四十八章：
为学日益，为道日损，损之又损，以至于无为，无为而无不为矣！
取天下常以无事，及其有事，不足以取天下。

第四十九章：
圣人无常心，以百姓之心为心。
善者，吾善之；不善者，我亦善之--德善。
信者，我信之；不信者，我亦信之--德信。
圣人在天下，歙歙焉为天下浑其心。百姓皆注其耳目，圣人皆孩之。

第五十章：
出生入死。
生之徒，十有三；死之徒，十有三；人之生，动于死地，亦十有三。夫何故？以其生之厚。
盖闻善摄生者，陆行不遇兕（si）虎，入军不被甲兵；兕无所投其角，虎无所用其爪，兵无所容其刃。夫何故？以其无死地。

