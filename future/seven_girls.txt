七賢女遊屍陀林。
一女指屍曰:屍在者裏。人在甚麼處去?
一女曰:作麼!作麼!
諸女諦觀。各各契悟。
當下齊悟無生法忍。

感帝釋散花曰:
惟願聖姊有何所須?我當終身供給。
女曰:我家四事七珍悉皆具足。唯要三般物。
一要無根樹子一株。
二要無陰陽地一片。
三要叫不響山谷一所。

帝釋曰:
一切所須我悉有之。若三般物。我實無有。
女曰:汝若無此。怎解濟人?

帝釋罔措。遂同往白世尊。
世尊曰:
憍尸迦。我諸弟子大阿羅漢不解此義。唯有諸大菩薩乃解此義。

無根樹子枝條累。山谷無聲句最親。
陰陽不到閒田地。結子開華朵朵新。(正堂辯)。

無陰陽地無根樹。谷呼不應當頭露。
羅列七珍森太虛。動地雨華無量數。
天帝釋與七賢女。明明指出真金處。
無生無法本如如。只箇如今離言語。(圓悟勤)。

無根樹子一株。山翁不費誅鋤。鎚碎千年桃核。不須緣木求魚。
無陰陽地一片。明明賣貴買賤。死屍無處活埋。露出三頭兩面。
不應山谷一所。透出千門萬戶。清曉一聲杜口。勸人不如歸去。(蒙菴岳)。

一切法無生。一切法無滅。
若能如是解。諸佛常現前。
